Gdy na początku czerwca prof. Tutka zaproponowała mi zgłoszenie się na Kongres Młodych Matematyków, nie spodziewałem się, że coś z tego wyjdzie.
Jakie było moje zaskoczenie, gdy okazało się, że spośród dwunastu zaproszeń przeznaczonych dla uczniów Dolnego Śląska, jedno zostało przyznane mi.
W porę dosłałem wszystkie potrzebne dokumenty i 20 września b.r. o 8.30 miałem stawić się na Dworcu Głównym we Wrocławiu, skąd też
odjeżdżaliśmy do Lublina. Wyjazd ten organizowany był przez wrocławską "trójkę". O 9.17 wyjechaliśmy do Warszawy, do której dotarliśmy około 14.
Korzystając z opóźnienia pociągu do Lublina, do którego mieliśmy się przesiąść, z dwoma nowo poznanymi kolegami szybko coś zjedliśmy w McDonaldzie -
była to dobra decyzja, bo na miejscu byliśmy dopiero po 19. W programie Kongresu były głównie rozmaite wykłady - oprócz tych głównych,
prowadzonych przez tak znamienitych naukowców jak profesorowie IM PAN, w piątek i sobotę odbywały się również odczyty uczestników.
Nie były one tak wyczerpujące jak te pierwsze, jednak zdarzały się wyjątki - wspomnieć można o wystąpieniu kol. Filipa Rękawka, na którym
prezentował on opisane przez siebie tzw. trójkąty Kappa - jest to wyjątkowo świeży twór, ciekawym faktem jest jednak to, że Filip udowodnił
powiązanie tychże trójkątów ze złotym podziałem i liczbą fi w ogólności. W piątek odbyły się dwa turnieje grupowe. Pierwszy, "Quiz matematyczny", do
którego grupy ustalane były losowo, sprawdzał m.in. czy wiemy jaka jest lokalna specjalność kulinarna w Lublinie (nikt z mojej grupy nie wiedział,
ale jest to >jakiś< cebularz). Na drugi trzeba było się wcześniej zarejestrować, bo ilość grup była ograniczona. Z dwoma kolegami wstaliśmy o 6 rano, tylko żeby się na niego zapisać i znowu pójść spać. Udało nam się zdążyć to zrobić przed innymi. Turniej odbył się o godzinie 21. Z Dawidem i Michałem zdążyliśmy zrobić dwie serie zadań przed upływem czasu, nie zagwarantowało nam to jednak pierwszego miejsca - je zdobyli inni koledzy z Wrocławia. Kongres był też dobrym
miejscem do zawierania znajomości, m.in. spotkałem tam kolegę z Katowic, z którym się od dawna nie widziałem. W poniedziałek przyszła kolej na długą
podróż spowrotem do Strzegomia - zajęła mi ona w sumie cały dzień, ale godziny spędzone w pociągu umiliły nam planszówki.
Generalnie wyjazd wspominam bardzo dobrze. Mojemu pobytowi w Lublinie towarzyszyła fajna atmosfera. Ponadto nieczęsto ma się również okazję do wysłuchania wykładów profesorów pracującyc w najlepszej placówce badawczej w kraju.
